<HTML>
<HEAD>
<META NAME="Generator" CONTENT="Microsoft Word 97">
<TITLE>หนังสือที่ท่านกำลังถืออยู่นี้เป็นเรื่องราวของท่านเจษฎาจารย์ ฟ</TITLE>
</HEAD>
<BODY>

<FONT FACE="Cordia New" SIZE=4><P>หนังสือที่ท่านกำลังถืออยู่นี้เป็นเรื่องราวของท่านเจษฎาจารย์ ฟ. ฮีแลร์ โดยเฉพาะ ได้รวมรวมชีวประวัติ โดยย่อ และผลงานคำประพันธ์ ร้อยแก้ว และร้อยกรองต่างๆ ที่ท่านได้ทำไว้ทั้งหมดเท่าที่จะรวบรวมได้ มาเป็นรูปเล่มแห่งเดียวโดยสมบูรณ์ แต่ก่อนนี้เราท่านจะเห็นแต่เพียงสิ่งละอันพรรณละน้อยเท่านั้น</P>
<P>ท่านเจษฎาจารย์ ฟ. ฮีแลร์ แม้ท่านจะเป็นชาวต่างชาติ เชื้อชาติฝรั่งเศส แต่ท่านก็รักเมืองไทย มีความพอใจและยินดีที่ได้มีโอกาสมาปฏิบัติหน้าที่ที่พระมอบให้ โดยที่ท่านเป็นหนึ่งในห้าภราดาแห่งเซนต์คาเบรียลที่มาจากประเทศฝรั่งเศสรุ่นแรก มารับช่วงการดำเนินกิจการโรงเรียนให้แก่โรงเรียนอัสสัมชัญ สืบสานจากท่านบาทหลวงเอมิล กอลมเบต์</P>
<P>ทันที่ที่ได้พำนักในสยามประเทศ ประการแรกท่านเร่งรัดตนเองในการศึกษาภาษาไทยจนแตกฉาน ด้วยความเป็นอัจฉริยะของท่าน ทำให้การศึกษาของท่านสัมฤทธิ์ผลสูงสุด โดยท่านสามารถจัดทำแบบเรียนภาษาไทยให้กุลบุตรโรงเรียนอัสสัมชัญได้ใช้ศึกษาเล่าเรียนมาจนทุกวันนี้ หนังสือเล่มนี้คือ ดรุณศึกษา นักเรียนโรงเรียนอัสสัมชัญจะเล่าเรียนอ่านเขียน จนจบชั้นของโรงเรียนไปแล้วรุ่นแล้วรุ่นเล่า อัสสัมชนิกจำนวนมากได้รับเกียรติอันสูงส่งจากบ้านเมืองสยาม ในหน้าที่สำคัญๆ มีทั้งนักบวช พระสงฆ์ ได้รับตำแหน่งพระคาร์ดินัล ซึ่งเป็นเกียรติอันสูงส่งสำหรับประเทศไทยและนักบวชคณะเซนต์คาเบรียลในตำแหน่งประธานมูลนิธิคณะเซนต์คาเบรียล และตำแหน่งพระสังฆราชประจำมณฑลในประเทศไทย และฝ่ายฆราวาสตั้งแต่ตำแหน่งเจ้าพระยา ลงมาถึงฝ่ายบริหารบ้านเมือง นายกรัฐมนตรี รัฐมนตรี พ่อค้าวาณิช นักธุรกิจชั้นนำ ได้ผ่านการอ่านการเขียนจากแบบเรียนดรุณศึกษาถ้วนหน้ากัน</P>
<P>คำประพันธ์ของท่านแต่ละบท ล้วนสอนจิตใจให้เยาวชนใฝ่ดีมีจรรยามารยาท เอื้อเฟื้อเผื่อแผ่ รวมทั้งการสอนศาสนา ถึงพระเป็นเจ้าของแต่ละบุคคล ท่านเจษฎาจารย์ ฟ. ฮีแลร์ ไม่ว่าจะนั่ง ยืน เดิน ไปทางใด สายตาของท่านจะมองไปยังเด็กๆด้วยความน่ารักน่าเอ็นดูไปหมด โดยที่ท่านไม่ยอมไปอยู่บนที่พักภราดาอาวุโสที่คณะจัดทำไว้ให้ได้อาศัยยามชรา ท่านไม่อยากไปจากโรงเรียนอัสสัมชัญ ขอให้ท่านได้มองเด็กๆ บั้นปลายชีวิต ขอตายในแวดวงนักเรียนอัสสัมชัญเท่านั้น</P>
<P>ความเป็นปราชญ์ของท่านเจษฎาจารย์ ฟ.ฮีแลร์ อัสสัมชนิกอาวุโสได้มอบสมญานามท่าน ว่า ปรมาจารย์ ฟ.ฮีแลร์ เป็นการชี้ชัดว่าควรที่อนุชนรุ่นหลังพึงศึกษา เล่าเรียนชีวประวัติของท่านผู้เป็นครูบาอาจารย์ของอัสสัมชนิกทั้งหลาย โดยเฉพาะอย่างยิ่งคณะภราดาเซนต์คาเบรียลแห่งประเทศไทย ย่อมภาคภูมิใจในความรอบรู้ของท่าน</P>
<P>ท่านเป็นอาจารย์ผู้ปกครองผู้มีบทบาทอันแปลกใหม่เสมอ และทุกคนยินดีมอบการคารวะแสดงความกตัญญูกตเวทิตาจนตราบนานเท่านานคู่กับอัสสัมชัญแห่งประเทศไทยตลอดไป</P></FONT></BODY>
</HTML>
